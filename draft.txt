Το Ζευς είναι ένα σύστημα το οποίο επιτρέπει την διεξαγωγή αδιάβλητων ηλεκτρονικών
ψηφοφοριών. Λόγω αυξημένων απαιτήσεων (περισσότεροι ψηφοφόροι, μεγαλύτερη ταχύτητα)
έχει υλοποιηθεί το Ζευς 2. Στο νέο σύστημα έχουμε πολλούς κόμβους που αποτελούν την
επεξεργαστική ισχύ και έναν κόμβο που συντονίζει όλους τους προηγούμενους (κατανεμημένο
σύστημα).

Οι κόμβοι του Ζευς 2 εκτελούν λειτουργίες όπως: αποστολή email, λήψη εισερχόμενων 
ψήφων στην κάλπη, κρυπτογράφηση/αποκρυπτογράφηση και υπολογισμός αποτελεσμάτων.
Εμφανίζεται η ανάγκη για ένα εργαλείο όπου θα παρακολουθεί και θα καταγράφει την 
κατάσταση του κάθε κόμβου και όλου του συστήματος γενικά ώστε οι διαχειριστές
του συστήματος να μπορούν να πληροφορηθούν για τους πόρους που
δεσμεύει το σύστημα, το πλήθος των email που στέλνει, το πλήθος των ψήφων που
λαμβάνει και διάφορα άλλα δεδομένα και στατιστικά στοιχεία.
Το πρόγραμμα που θα υλοποιηθεί καλύπτει την συγκεκριμένη ανάγκη παρακολούθησης 
του κατανεμημένου συστήματος. 

Η εφαρμογή θα αποτελείται από 4 μέρη.

Το πρώτο μέρος περιλαμβάνει το πρόγραμμα που θα εκτελείται σε κάθε κόμβο ξεχωριστά.
Εκεί θα συλλέγει δεδομένα όπως για παράδειγμα ποσοστά χρήσης CPU και RAM, email
που στάλθηκαν ή βρίσκονται στην ουρά προς αποστολή, και θα τα μεταδίδει στο
πρόγραμμα που θα βρίσκεται στον server.

Το δεύτερο μέρος υλοποίησης περιλαμβάνει το πρόγραμμα που θα εκτελείται στον server.
Αυτό θα λαμβάνει τα δεδομένα που αποστέλλονται από τους διάφορους κόμβους του
κατανεμημένου συστήματος. Εκεί θα γίνονται υπολογισμοί πάνω σε αυτά τα δεδομένα,
όπως για παράδειγμα μέσος όρος χρήσης CPU σε όλο το κατανεμημένο σύστημα, μέσος
χρόνος αναμονής ενός email στην ουρά προς αποστολή για τον συγκεκριμένο κόμβο ή
για όλο το σύστημα. Η επιλογή των δεδομένων θα γίνεται σύμφωνα με τις εκάστοτε
ανάγκες του διαχειριστή.

Το τρίτο μέρος αφορά την υλοποίηση ενός μηχανισμού επικοινωνίας που απαιτείται
για την μετάδοση των δεδομένων από τους κόμβους προς τον κεντρικό server.

Το τέταρτο μέρος αφορά τον έλεγχο του προγράμματος από τον διαχειριστή αλλά και
την παρουσίαση των πληροφοριών προς αυτόν μέσα από τον browser. Θα δημιουργηθεί ένα
web application στο οποίο ο διαχειριστής θα μπορεί να επιλέγει τις πληροφορίες που
επιθυμεί να υπολογιστούν και να παρακολουθεί τις πληροφορίες αυτές μέσα από
διαδραστικά γραφήματα.
